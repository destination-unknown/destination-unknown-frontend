---
layout: blog
title: Griekse eilanden top 10
short_description: Test
date: 2019-10-10T11:08:55.002Z
thumbnail: /images/uploads/hello-lightbulb-yb6wfhbkx40-unsplash.jpg
---
Santorini

Wanneer je maar één Grieks eiland in je leven gaat bezoeken, dan moet het Santorini zijn. Santorini ligt in de Cycladen en bestaat eigenlijk uit 6 kleine eilanden, namelijk Thira, Thirasia, Aspronisi, Paléa Kaméni, Néa Kaméni en Christiani. Het ruige landschap is ontstaan door uitbarstingen van de vulkaan, waarvan het grootste deel onder water ligt. Adembenemende uitzichten, iconische witte dorpjes gebouwd tegen de klif van de caldera en de mooiste zonsondergang ter wereld in Oia. Een nadeel van Santorini kan zijn dat het erg populair is en daarom wordt het steeds toeristischer en prijziger. Dit heeft meer impact op de westkant van het eiland, bij de stadjes Oia en Fira. Omdat het eiland zo klein is kun je het eiland prima ontdekken als je niet in de toeristische plekken verblijft. Daarom kun je misschien beter aan de oostkant van het eiland verblijven, daar zijn de stranden te vinden en is het een stuk betaalbaarder.



Kreta

Kreta is het grootste Griekse eiland en heeft een compleet eigen cultuur. Omdat het zo groot is heeft het eiland letterlijk alles waar je naar op zoek bent. Drukke toeristische resorts, prachtige zandstranden aan de zuidkust, onaangetaste bergdorpjes, prachtige oude stadjes zoals Chania en Rethymnon, maar ook het welbekende Chersonissos voor al het feestgedruis. Het eiland is te groot om tijdens één vakantie helemaal te bezoeken, dus focus je of op de oostkust rond Agios Nikolaos en het lepra eiland Spinalonga, of focus je op het westen waar je Chania, Rethymnon en de mooiste stranden kunt vinden. 



Rodos

Rodos (of Rhodos) is een van de meest oostelijke eilanden van Griekenland op slechts een paar kilometer van Turkije. Het is het op drie na grootste Griekse eiland, maar de wegen zijn erg goed dus met een huurauto kun je overal goed komen. Rodos is het eiland met de meeste zonuren en daarom komen veel toeristen op dit eiland af. Rodos is een mythisch eiland waar al eeuwenlang volkeren hebben geleefd. Dit betekent dat er veel overblijfselen zijn uit de oudheid en het eiland kenmerkt zich dan ook door een rijke kunstgeschiedenis. Rodos stad was ooit zelfs het thuis van de Colossos, een van de zeven wereldwonderen uit de oudheid. De oude stad binnen de eeuwenoude stadsmuren heeft nog steeds een erg bijzonder middeleeuws centrum dat erg goed bewaard is gebleven. Naast dit heeft Rodos prachtige zandstranden aan de oostkust en baaitjes met helder blauw water zoals Anthony Quinn Bay en St Paul's Bay.



Zakynthos

Het eiland Zakynthos ligt in de Ionische zee ten westen van het Griekse vasteland. Iedereen die hier is, moet natuurlijk naar Navagio beach (ook wel Shipswreck beach). Niet om op het strand te liggen, maar om te genieten van het mooie uitzicht over de steile kliffen, het witte strand met het aangespoelde scheepswrak en het kraakheldere water. Wist je dat dit een van de meest gefotografeerde plekken van Griekenland is? Zakynthos is een erg groen eiland en staat bekend om het warme klimaat met in de zomer een lekker verkoelende wind. De Italianen noemden Zakynthos dan ook niet voor niets 'Fiore di Levante', oftewel de bloem van het Oosten. Vandaag de dag bezoeken mensen het eiland vooral voor de eindeloze stranden om heerlijk tot rust te komen.
